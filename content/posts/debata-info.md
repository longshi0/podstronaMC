+++
title = 'Informacje o debacie dla młodzieży MĄDRZY CYFROWI'
date = 2019-05-21T15:48:14+02:00
draft = false
tags = ["debata", "zaproszenie"]
description = "Aktualne informacje o debacie MĄDRZY CYFROWI podczas Warszawskich Targów Książki"
+++

# DEBATA Z MŁODZIEŻĄ

**24 maja 2019, godz. 11.00 -- 13.00**

**Warszawskie Targi Książki, PGE Narodowy, Kanapa Literacka -- scena główna**

Fundacja "ABCXXI - Cała Polska czyta dzieciom" zaprasza młodzież oraz
nauczycieli na Debatę pn. MĄDRZY CYFROWI, podczas której porozmawiamy o
uniwersalnych wartościach moralnych, takich jak: szacunek, uczciwość,
odpowiedzialność, odwaga i mądrość oraz o tym, jak kierować się nimi w świecie
online i offline, a także jak zmieniać świat na lepsze, realizując projekty
społeczne z wykorzystaniem wartości i nowych technologii. Program MĄDRZY
CYFROWI realizowany jest przez Fundację przy wsparciu Google.org

Debatę wokół Programu MĄDRZY CYFROWI poprowadzą **Anna Dziewit-Meller** i
**Marcin Meller**, a udział w niej wezmą znakomici Goście:

## Gość Specjalny:

**Kasia Sokołowska**, Reżyser i choreograf. Jedna z najbardziej
charyzmatycznych postaci w polskim świecie mody. Od ponad 20 lat reżyseruje i
produkuje największe pokazy mody, współpracując z czołówką modowych marek i
projektantów. Pełni też funkcję dyrektora artystycznego The Designer Gallery w
warszawskiej Galerii Mokotów. Od kilku lat zasiada w jury programu „Top Model".
Ambasadorka marek Apart, Intimissimi i Loreal Professionnel. Przez magazyny
mody i media obwołana „ikoną stylu". Kasia pomoże Fundacji wykreować **Modę na
wartości** i mądre korzystanie z nowych technologii.

## Pisarze:

**Katarzyna Ryrych** i **Paweł Beręsewicz** - autorzy opowiadań o wartościach
moralnych ze zbioru pt. „Gorzka czekolada i inne opowiadania o ważnych
sprawach” oraz wielu znakomitych i często nagradzanych książek dla dzieci i
młodzieży.

Opowiedzą o wartościach opisanych w ich opowiadaniach oraz ich roli w życiu.

## Nauczyciele Roku:

**• Marta Florkiewicz-Borkowska** (tytuł za 2017 r.) nauczycielka języka
niemieckiego w Szkole Podstawowej im. Karola Miarki w Pielgrzymowicach,
edukatorka w zakresie nowoczesnych rozwiązań w edukacji, trenerka w wielu
ogólnopolskich projektach

**• Przemysław Staroń** (tytuł za 2018 r.) psycholog, nauczyciel, trener,
nagrodzony przez Komisję Europejską twórca międzypokoleniowego Zakonu Feniksa,
tutor 31 olimpijczyków z filozofii, fan efektu wow, twórca #utrzy, zwany też
profesorem Snapem.

Opowiedzą o roli projektów społecznych w dojrzewaniu społecznym młodzieży.

## Ekspert w dziedzinie wykorzystania nowych technologii w edukacji:

Dr hab. **Natalia Walter** medioznawca i pedagog, kierownik Zakładu Technologii
Kształcenia na Wydziale Studiów Edukacyjnych Uniwersytetu im. Adama Mickiewicza
w Poznaniu. Dodatkowo pracuje z dziećmi i młodzieżą jako nauczyciel
informatyki, a także prowadzi warsztaty dla uczniów, nauczycieli i rodziców z
zakresu edukacji medialnej. Autorka książek i artykułów dotyczących nowych
mediów oraz internetowego wsparcia.

W prezentacji „Ten (nie)mądry Internet” przedstawi najnowsze wyniki badań na
temat korzystania przez nastolatków z Internetu.

## Raper -- filozof Mikser

Zaprzyjaźniony z Fundacją od kilku lat raper **Mikser**, który stworzył kilka
prezentacji filmowych o wartościach moralnych; twórca akcji „1free1miasto” i
innych działań freestylowych dostępnych na jego autorskim kanale YouTube.
Absolwent filozofii, który w przerwach w pracy nad drugą solową płytą prowadzi
warsztaty na temat przemocy i uzależnień, treningu kreatywności, kultury Hip
Hop.

Otworzy i podsumuje swoim występem Debatę.

## PROJEKTY SPOŁECZNE

W pilotażu i w I edycji Programu MC wzięło udział blisko 2 tysiące uczniów z
200 placówek w całym kraju - ze szkół, bibliotek, domów kultury. Podczas Debaty
MC nastolatkowie przedstawią kilka zrealizowanych przez siebie projektów
społecznych. Będą to prezentacje w wykonaniu zespołów uczniowskich
reprezentujących następujące placówki:

**-** **Publiczną Szkołę Podstawową w Starych Zawadach** z projektem **„Budowa
Ścieżki Rowerowej”**: droga do szkoły dla wielu uczniów może być niebezpieczna,
stąd pomysł stworzenia ścieżki rowerowej. Projekt wsparła dyrekcja szkoły oraz
władze gminy, które zobowiązały się do jego realizacji. Przy szkole powstanie
także Miasteczko Ruchu Drogowego, do którego w przyszłości mogłoby
bezpiecznie - dzięki ścieżce - przyjeżdżać wiele osób pragnących ćwiczyć
umiejętności komunikacyjne.

**-** **Miejską Bibliotekę Publiczną w Szprotawie** z projektem **„Klub Młodzi
dla Świata”**: założony Klub zrzesza młodzież, która chce się spotykać,
rozwijać i dzielić swoimi zainteresowaniami i pasjami. Zamiast
- zgodnie z pierwotnym planem - raz w miesiącu, członkowie Klubu spotykają się
kilka razy w tygodniu i mają ciągle nowe pomysły na działania, które poprawią
jakość życia ich samych i całej społeczności lokalnej.

**- Szkołę Podstawową w Pielgrzymowicach** z kampanią społeczną **„Słowa
Krzywdzą”**: spot kampanii obejrzało już ponad 10 tys. osób, akcję wspierają
też aktorzy i znane osoby publiczne. Twórcy kampanii mówią: "Chcemy, aby nasz
przekaz dotarł do jak najszerszego grona. Chcemy wywołać wśród ludzi refleksję.
To, co mówimy jest ważne. Dlatego udostępniajcie i podawajcie dalej."

**-** **Centrum Spotkań Europejskich „Światowid” w Elblągu** z projektem
**„Odłóż ten telefon”**: to akcja, która odbyła się w kilku restauracjach i
kawiarniach na terenie Elbląga. Klienci lokali otrzymywali rabat lub gratis,
jeżeli przez cały pobyt w lokalu ani razu nie spojrzeli na ekran smartfonu lub
innego urządzenia mobilnego.

**-** **Szkołę Podstawową w Skomlinie** z projektem **„Naprawiamy nasze
powietrze”**: problem smogu jest również dotkliwy na terenach wiejskich,
dlatego uczniowie powołali lokalną koalicję na rzecz czystego powietrza, za
pieniądze ze zbiórki złomu zakupili miernik skażenia powietrza i uruchomili
specjalną aplikację dostępną dla każdego mieszkańca gminy.

**- Szkołę Podstawową nr 1 w Przasnyszu** z projektem **„Dojrzali Juniorzy”**:
uczniowie "Jedynki" i seniorzy wspólnie uczestniczyli w warsztatach
informatycznych, kulinarnych i zajęciach ZUMBA GOLD. Taka międzypokoleniowa
wymiana doświadczeń w miłej i twórczej atmosferze jest przykładem „dobrych
praktyk” do wykorzystania przez inne placówki!

MĄDRZY CYFROWI to pierwszy w Polsce program łączący edukację moralną i
rozwijanie postaw odpowiedzialności społecznej uczniów z podnoszeniem ich
kompetencji cyfrowych.

**Organizator***: Fundacja „ABCXXI -- Cała Polska czyta dzieciom" przy
wsparciu Google.org

**Patronat honorowy**: Biblioteka Narodowa, Narodowe Centrum Kultury

**Partnerzy:** Fundacja Rozwoju Społeczeństwa Informacyjnego, Centrum Edukacji
Obywatelskiej, Fundacja Szkoła z Klasą, Fundacja Wspomagania Wsi, SuperBelfrzy
RP, Budząca się Szkoła, Fundacja Dbam o Mój Zasięg, Fundacja Humanites.

**Patroni Medialni:** Telewizja TVN, Radio RMF FM, RMF Classic, RMF MAXX,
tytuły gazet regionalnych Polska Press Grupa, portal Junior media, magazyny
Sygnał i Dyrektor, dwutygodnik Victor, Stowarzyszenie Bibliotekarzy Polskich

Dodatkowych informacji udziela:

Filip Katner - [fkatner@gmail.com](mailto:fkatner@gmail.com)
