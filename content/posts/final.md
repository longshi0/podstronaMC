+++
title = 'Finał I edycji Programu oraz Debata dla Młodzieży'
date = 2019-04-29T14:56:50+02:00
draft = false
tags = ["debata MC"]
description = "Zaproszenie na Debate Madrzy Cyfrowi na warszawskich Targach Ksiazki"
+++

Fundacja „ABCXXI – Cała Polska czyta dzieciom” przy wsparciu Google.org
zaprasza młodzież i nauczycieli na debatę MĄDRZY CYFROWI, podczas której
porozmawiamy o wartościach moralnych, takich jak: szacunek, uczciwość, odwaga,
odpowiedzialność, mądrość, a także o tym, jak kierować się nimi online i
offline oraz o tym, jak zmieniać świat na lepsze realizując projekty społeczne
z wykorzystaniem nowych technologii.

Debatę MC poprowadzą Anna Dziewit-Meller i Marcin Meller, a udział w niej
wezmą:

– Katarzyna Ryrych i Paweł Beręsewicz, autorzy opowiadań w tomach „Gorzka
  czekolada i inne opowiadania o ważnych sprawach” oraz „Gorzka czekolada -
  nowe opowiadania o ważnych sprawach”, a także wielu innych znakomitych
  książek dla dzieci i młodzieży;

– Marta Florkiewicz-Borkowska, nauczycielka języka niemieckiego w
  Szkole Podstawowej im. Karola Miarki w Pielgrzymowicach, edukatorka w
  zakresie nowoczesnych rozwiązań w edukacji, trenerka w wielu
  ogólnopolskich projektach, nauczycielka roku 2017;

– Przemysław Staroń, Psycholog, nauczyciel, trener, nagrodzony przez Komisję
  Europejską twórca międzypokoleniowego Zakonu Feniksa, tutor 31 olimpijczyków
  z filozofii, fan efektu wow, twórca #utrzy, zwany też profesorem Snapem,
  Nauczyciel Roku 2018;

– raper i filozof Mikser, który poprowadzi interaktywne warsztaty freestylowe o
  wartościach;

– dr hab. Natalia Walter, medioznawca i pedagog, kierownik Zakładu Technologii
  Kształcenia na Wydziale Studiów Edukacyjnych Uniwersytetu im. Adama
  Mickiewicza w Poznaniu. Autorka książek i artykułów dotyczących nowych mediów
  oraz internetowego wsparcia społecznego. Podczas debaty opowie o badaniach na
  temat aktywności młodzieży w internecie;

– Kasia Sokołowska, reżyser i choreograf, ikona polskiego świata mody
  porozmawia o modzie na wartości.

W programie debaty MC również: podsumowanie I edycji Programu MĄDRZY CYFROWI,
prezentacje nagrodzonych projektów społecznych zrealizowanych przez młodzież w
ramach programu MC (w tym akcji „Słowa krzywdzą”), raport z najnowszych badań
„EU Kids Online” na temat korzystania przez nastolatków z internetu oraz
interaktywne quizy dla młodzieży jako forma udziału w dyskusji.
